Mentalni poremećaji zanimljivo su područje proučavanja u kognitivnoj znanosti budući da nude mogućnost uvida u drugačije funkcioniranje mozga. 
Shizofrenija se ističe sveobuhvatnošću mentalnih funkcija koje zahvaća, od čega ističemo promjene u mišljenju koje se očituju kao brzo skakanje misli s ideje na ideju, 
bez jasne povezanosti, "ljepljivost" misli za jednu ideju i njeno teško mijenjanje, izmišljanje riječi i slično. 
Bipolarni poremećaj primarno je poremećaj raspoloženja, no također može utjecati na kognitivne funkcije kao što su pažnja i verbalno pamćenje, 
a dobivena je i povezanost sa kreativnošću. Navedene karakteristike oboljelih od ovih bolesti mogu se očitovati i u njihovom tekstualnom izričaju, 
što u usporedbi sa tekstovima mentalno zdravih osoba otvara mogućnost automatskog kategoriziranja takvih tekstova. 
Dijagnosticiranje mentalnih bolesti zahtjevan je problem, 
pa bi izrada sustava koji procjenjuje pripadnost nekog teksta kategorijama bolesti i zdravlja mogla pružiti korisne dodatne informacije za dijagnostičare. 
Cilj rada stoga je izraditi klasifikator tekstova dobivenih od sudionika različitog mentalnog stanja (psihički zdravi, shizofreni sudionici i sudionici s bipolarnim poremećajem). 
Svrha rada je provjeriti jesu li karakteristike navedenih mentalnih poremećaja dovoljno izražene na tekstovima psihički bolesnih sudionika da bi se oni razlikovali od tekstova 
psihički zdravih sudionika, te, ukoliko jesu, doprinijeti postupku dijagnostike.

U radu Strous et al [1] rađena je automatska klasifikacija tekstova na temu 'Važna osoba u mom životu', koje su napisali 36 shizofrenih sudionika nasuprot 36 ne-shizofrenih sudionika, pomoću SVM i Bayesove regresije. Korištene se značajke najčešćih riječi, tri-grama slova (zbog specifičnosti hebrejskog jezika u kojima su gramatički značajni) i ponavljanje riječi, te je dobivena uspješnost klasifikacije tekstova 83,3%.
Diederich, J. et al [2] kao skup za učenje koristili su tekstove 31 shizofrenog i 16 maničnih pacijenata psihijatrijske ustanove i 9 kontrolnih sudionika, koji su bilo verbalizirali tekst koji je kasnije pretipkan, bilo sami napisali tekst. Tekstovi su bili pisani na jednu od dvije zadane teme ('piknik u parku' i 'lopov') uz zadatak da se u tekst ukomponira unaprijed određena lista riječi. Tekstovi su pretvoreni u 'bag of words' oblik i korištena je frekvencija riječi, a učenje je izvedeno pomoću SVM i stabla odluke. Uspješnost klasifikacije shizofrene nasuprot kontrolne skupine bila je 77%, dok u klasifikaciji koja je uključivala manične sudionike uspješnost nije bila bolja od slučajne. 
U našem radu, za razliku od navedenih, nastojat ćemo koristiti veći broj značajki, pokušati utvrditi koje najviše doprinose uspješnosti klasifikacije, i potencijalno koristiti drugačiji skup za učenje (tekstove poznatih pisaca).

Skup za učenje na kojem će naš sustav trenirati sastojat će se, ukoliko bude dobavljiv, od tekstova na zadanu neutralnu temu koje su napisali sudionici 
dijagnosticirani sa shizofrenijom, sudionici s bipolarnim poremećajem i psihički zdravi sudionici. 
Ukoliko takav skup ne uspijemo pribaviti, skup će činiti tekstovi pisaca engleskog govornog područja za koje je poznato da imaju dijagnozu jedne od navedenih bolesti, 
te tekstovi pisaca bez mentalnog poremećaja (objavljeni u knjigama no dostupni na Internetu), 
te tekstovi istih skupina objavljeni na blogovima. 
Pretpostavljamo da će eventualne razlike biti izraženije na blogovima zbog slobodnijeg stila pisanja i u prosjeku manje razvijenih spisateljskih vještina 
autora blogova u usporedbi s poznatim piscima.

Od značajki ćemo koristiti mjere stila (kao što su ponavljanje riječi, broj različitih riječi, najčešće riječi u tekstu) i značajke dokumenta temeljene na riječima
(na primjer riječnički tri-grami, pojava i frekvencija funkcijske riječi). Koristit ćemo kombinaciju navedenih značajki da postignemo što bolje rezultate i da uspijemo odrediti
koje su najznačajnije za rješavanje ovog problema.

Sustav će učiti pomoću algoritma stroja s potpornim vektorima (SVM), a biti će izveden koristeći Weka-u, programski jezik Java i biblioteku libSVM. 
Uspješnost sustava odredit će se postotkom pravilnog razvrstavanja teksta iz skupa za testiranje (tekstovi na kojima sustav nije učio).

Ovim pristupom nadamo se uspješno klasificirati tekstove u navedene tri kategorije i doprinijeti identifikaciji značajki mišljenja shizofrenih i bipolarnih bolesnika koji bi mogli poslužiti u poboljšanju metoda dijagnosticiranja tih bolesti. 

Strous, R.D. Koppel, M. Fine J. et al.: Automated Characterization and identification of schizophrenia in writing

Diederich, J. Al-Ajmi, A. Yellowlees, P.(2007): Ex-ray: Data mining and mental health. Applied soft computing (7:3), pp 923-927.